---
title: Activerende online teamspellen en werkvormen
img: activerende-online-teamspellen-1.jpg
alt: Blije actieve mensen
date: 2021-04-27
intro: Bij Yep zoeken we steeds naar nieuwe vormen en spellen om ook het digitale leren prettig en energiek te houden. Ik dit blog deel ik een aantal van mijn favoriete activerende teamspelletjes en digitale werkvormen met jullie!
credits: Images Marijn Damsma Author Marijn Damsma
tags: 
  - hybride trainingen
  - digitaal samenwerken
categories:
 - Begeleidingsvaardigheden
english-version: Activating online team games and workflows
---
Digitale vergaderingen en trainingen kunnen zo veel energie kosten! En dat hoeft helemaal niet. Bij Yep zoeken we steeds naar nieuwe vormen en spellen om ook het digitale leren prettig en energiek te houden. Ik dit blog deel ik een aantal van mijn favoriete activerende teamspelletjes en digitale werkvormen met jullie!

![cluedo](./activerende-online-teamspellen-2.png)
1.  **Cluedo**  
    Vertel de groep dat er een moord is gepleegd. Door iemand met een bepaalde Functie, op een bepaalde Plek en met een bepaald Moordwapen. Twee personen verlaten de vergadering en krijgen tijdelijk niks mee. Zij melden zich direct weer aan en wachten in de wachtkamer tot de groep klaar is om hen één voor één binnen te laten. Intussen beslist de rest van de groep welke functie, plek en moordwapen ze willen kiezen. 1 persoon uit deze groep krijgt de taak om deze 3 zaken duidelijk te gaan maken aan de eerste persoon die de vergadering weer binnen komt. Hierbij mag niet gesproken worden! Dus enkel door uit te beelden en geluiden te maken, maakt de persoon de 3 zaken duidelijk. Heeft de nieuwe binnenkomer dit allemaal tot zich genomen, dan komt ook de 2e persoon de vergadering weer binnen. De eerste binnenkomer legt (wederom zonder woorden) uit waar het om gaat. Dan mag de laatst binnengekomen persoon het zeggen!  
    
2.  **Workout achter de camera**  
    Dit is simpel en werkt geweldig goed. Zet een stevig muziekje aan op je computer (vergeet niet het geluid te delen via de videoconferencing tool) en laat de groep hierop bewegen. Dansen of een _workout_, werken allebei lekker. In een voortvarende groep kun je de leden afwisselend de beurt geven om de leiding te nemen. De rest doet de leider precies na. Na 5 minuten kan iedereen er weer tegenaan!  

    
3.  **Spyfall.app**  
    Dit spelletje doe ik maar al te graag. Ook met familie. Maar zeker ook met trainingsgroepen als energiser of aan het einde van een vergadering bij wijze van na-zit. Een ronde duurt maar kort, zo'n 6 minuten. Maar reken er maar op dat je meer dan 1 ronde wil doen! Al is het maar omdat niet iedereen het spelletje meteen door heeft. Het is een soort weerwolven: iedereen heeft gedeelde informatie, maar 1 persoon weet dit niet en moet proberen onontdekt te blijven.  
      
    Het gaat zo: De host gaat naar de site [Spyfall.app](https://www.spyfall.app/), kiest _Host new game_ en deelt de code van de kamer met de groep. Iedereen komt via die code binnen op dezelfde pagina en verzint daar een mooie detectivenaam voor zichzelf. Wanneer iedereen klaar is, krijgen alle deelnemers een kaart te zien, met daarop wat je bent. 1 iemand is de _Spy_ en de rest heeft arbitraire rollen (van schoonmaker tot architect). De mensen die geen spion zijn, zien staan op welke locatie ze zijn (allemaal hetzelfde). De eerste persoon stelt een vraag aan 1 andere detective (en spreekt hierbij natuurlijk alleen nog de detective naam uit!) waarbij wordt geprobeerd te achterhalen of die persoon ook weet om welke locatie het gaat. "Wat doe je hier zoal?" Of "Wat ruik je als je hier binnenkomt?". De persoon geeft antwoord en mag dan zelf een vraag aan een ander stellen. Zo gaat het een minuut of 6 door. Het is voor de spion de uitdaging om te raden op welke locatie iedereen zich bevindt, zonder dat hij/zij ontdekt wordt als spion. Na enige oefening merk je dat de groep voorzichtiger gaat antwoorden om de spion niet te veel clues te geven. En dat de spion het lijstje van mogelijke locaties dat ook op de webpagina staat gaat benutten.  
      
4.  **Spacial.chat**  
    Tot 25 personen gratis te gebruiken programma dat een heerlijk alternatief is voor Break Out Rooms. Het werkt zo: je maakt een ruimte aan en richt deze naar smaak in - je kunt je logo, foto's en allerlei bewegende gif-jes in de ruimte neerzetten. Wanneer je de link deelt met anderen, kunnen zij (zonder in te loggen of zelfs maar een wachtwoord, dus alleen geschikt voor informele dingetjes) de ruimte binnenkomen en daar een plek uitkiezen om te gaan 'zitten'. Zit je bij elkaar in de buurt, dan hoor je elkaar, zit je op afstand, dan hoor je de rest niet.  
      
    Ideaal voor:  
    \- groepswerk waarbij je als trainer/begeleider laagdrempelig langs wil kunnen lopen.  
    \- situaties waarbij je de mensen zelf wil laten kiezen met wie en hoe lang er wordt afgesproken.  
    \- ruimtelijke werkvormen zoals 'over de streep'. Er is een broadcast functie die dan wel handig is, want dan kan iedereen je horen!  
    \- bij het geven van feedback zowel in tweetallen als groepssetting. Door de 'nabijheid' voelt dit prettiger.  
    \- een simpele, verfrissende andere setting  
      
    1 lastigheidje: Je webcam kan maar in 1 app actief zijn, dus ga je vanuit een videoconferencing tool naar spacial.chat, zorg dan dat iedereen de mic en camera uitzet in het andere programma, alvorens deze aan te kunnen zetten in [spacial.chat](http://spacial.chat).

![spacial chat, iemand op de kruk](./activerende-online-teamspellen-3.png)

![spacial chat, paralelle sessies](./activerende-online-teamspellen-4.png)

  
  
We wensen je veel plezier met de werkvormen!

Is een korte activering niet genoeg en wil je eens flink wakker geschud worden met je hele team? Kijk dan eens naar onze digitale [workshop Improviseren](https://yeptrainingen.nl/trainingsaanbod/improviseren/). Hierbij doen we wel 20 teamspellen waarbij jullie steeds uitgedaagd worden. Energie, lol en verbinding gegarandeerd! En bonus: de spellen kun je daarna prima af en toe eens terug laten komen in een andere teamsetting.