---
title: 'Veranderingen volhouden'
img: veranderingen-volhouden-1.jpg
alt: raket
date: 2018-02-01
intro: Hoe zorg je dat jij je veranderdoelen wel volhoudt?
credits: Images Marijn Damsma Author Marijn Damsma
tags:
  - doelen
  - effectiviteit
categories:
  - Effectiviteit

english_title:
---

Als ondernemer en trainer ben ik niet alleen in januari, maar het hele jaar door bezig met voornemens en veranderingen. Van mezelf, van ons team, maar zeker niet op de laatste plaats van onze klanten.

Wij krijgen (en stellen!) hier dan ook regelmatig vragen over: Werken verandervoornemens? Hoe stel je een goed doel op? En misschien wel de belangrijkste vraag: Hoe houd je de verandering vol? In dit blogbericht krijg je antwoord op deze vragen.

## Werken voornemens?

Het is net februari en waarschijnlijk de tijd dat naar schatting 90 - 92% van de mensen die zich een doel hebben gesteld voor het jaar 2018, dit alweer hebben opgegeven. Voor de positievelingen: voor een klein deel werken voornemens dus zeker wel. En als we het hebben over doelen en voornemens in het algemeen, in plaats van verbonden aan de jaarwisseling, ligt het percentage gunstiger. Je hebt uiteraard zelf een enorme invloed op het laten slagen van je doelen en ik zet voor je op een rij wat je zoal kunt doen om je kans op succes zo groot mogelijk te maken. En zal afsluiten met een minisamenvatting met de twee belangrijkste dingen om te doen, want laten we eerlijk zijn, je hebt nog meer te doen.

Waar kun je bij het formuleren van je doel op letten om de kans op succes te vergroten?

- Eén doel tegelijk: waar je dan ook met volle kracht voor gaat.
- Helder formuleren. Geen vaagheid! Geen excuses. Jij weet precies wat je te doen staat!
- Vertaal je doel naar zichtbare resultaten, en verzin een manier om die meetbaar te maken. Stel dus als het ware je eigen 'verander KPI's' op: at wil je concreet gaan zien. Een KPI is een Key Performance Indicator. Een maatstaf waaraan je duidelijk kunt zien of je vooruit gaat.

Dit vraagt om een voorbeeld. We nemen het doel: vaker genieten van de kleine geluksmomentjes van alledag. Het aantal momenten dat je bewust stilstaat bij een geluksmoment is een meetbaar iets. Voor je begint heb je misschien 1 of 2 bewuste momenten van geluk per dag. De KPI die je kiest en gaat bijhouden is dan: het aantal bewuste geluksmomenten per dag. Hier kun je een streefgetal aan koppelen, om je doel concreter te maken : 10 stuks. En je kunt gemakkelijker manieren verzinnen om het aantal momenten te verhogen: a. tijdens het tandenpoetsen en in de lift denk ik na over momenten van geluk van de dag. b. Ik schrijf aan het eind van de dag mijn geluksmomenten in een schrift op. c. Wanneer ik merk dat bepaalde activiteiten mij gelukkig maken, ga ik deze inplannen in mijn agenda.

- Behapbaar doel: Een doel dat prettig werkt is een doel dat je twee tot drie maanden kost. Dat mag een subdoel zijn van een meerjarenplan (uit Patrick Lencioni, The Three Big Questions for a Frantic Family)
- Winst: kies een doel dat je zo veel mogelijk winst oplevert.
- Zorg dat je goed aan jezelf kan verkopen waarom je dit doel nastreeft.
- Begin direct!

## Wat kun je tijdens het werken aan je doel doen, om ervoor te zorgen dat je het zo goed mogelijk volhoudt?

- Denk na over de beren die mogelijk op je weg komen en verzin een aantal oplossingen voor dergelijke situaties. Op die manier zul je als zich daadwerkelijk een tegenslag voordoet, je minder van de wijs laten brengen.
- Praat er met iemand anders over of leg er op een andere manier een bepaalde druk op voor jezelf: een straf of beloning, een afspraak met iemand die er periodiek naar vraagt
- Zorg dat het doel onder je aandacht blijft (door te koppelen aan dingen die je dagelijks doet, post-it op je scherm, tekst op je spiegel)
- Zorg voor kleine feestjes wanneer je vorderingen maakt. Strepen van een to-do lijst, het bijhouden van je voortgang en resultaten, een beloning als je halverwege je doel bent, etc.
- Houd je verander KPI's op een aantrekkelijke en inzichtelijke manier bij. Een idee is om hiervoor een bullet-journal techniek te gebruiken.
- Blijf je voor de volle 100% verantwoordelijk voelen voor je doel.

Doelen stellen klinkt als snel als een taak waar je tegenop kan zien. Door het simpel te houden kom je een heel eind. Ik beloofde dat ik zou afsluiten met de twee belangrijkste tips.

## De twee belangrijkste tips:

- vertaal één doel naar een of twee KPI's
- begin direct en houd de KPI's gedurende 40 dagen dagelijks bij

## Nog even een voorbeeld ter illustratie:

_Je moet standaard een bepaalde taak uitvoeren die je niet leuk vindt en waar je (door uitstelgedrag) veel te lang over doet. Je hebt je nu voorgenomen er zo min mogelijk tijd aan te gaan besteden. Je KPI: tijd die je kwijt bent aan je 'rottaak'. Elke keer als je begint met je taak, zet je een timer en als je klaar bent meet je het resultaat. Iedere keer dat je met de taak klaar bent noteer je je eindtijd_. Dit doe je 40 dagen lang en daarna zit het patroon van meteen starten en doorpakken er waarschijnlijk zo in, dat je er geen aandacht meer aan hoeft te schenken, maar het een automatisme is geworden.

Zet hem op!
