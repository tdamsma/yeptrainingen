---
title: "Sollicitatiebrief"
img: sollicitatiebrief-1.jpg
alt: papieren op een bureau
date: 2016-03-09
intro: Wat wil je overbrengen met je brief? 
credits: Images Marijn Damsma Author Marijn Damsma
tags: 
  - solliciteren
categories:

 - Carriere
english-version: job application letter

---
Op internet zijn 101 tips te vinden voor het schrijven van een sollicitatiebrief of cv. Steeds wordt er een ander aspect uitgelicht: de lay-out, de eerste zin, de afsluiting. 

Heel goed, maar hoe zorg je voor een goedlopende sollicitatiebrief met de losse tips? Het is makkelijker om een mooi geheel te krijgen als je begint met een basisbrief en dan een paar accenten toevoegt. Wat wil je eigenlijk met je sollicitatiebrief zeggen? Waarschijnlijk kom je op verschillende zaken (en hopelijk niet alleen op 'neem mij!'). 

Zet alles eens onder elkaar en bedenk of er iets is dat niet per se in de brief hoeft te staan, maar juist in je cv goed naar voren moet komen. Staat alles er? Is alles relevant? Dan kun je deze lijst rangschikken tot een logische volgorde. Stop punten die dicht bij elkaar liggen in dezelfde alinea. 

Wat je nu hebt staan wordt de structuur van je sollicitatiebrief. Vervolgens ga je de punten uitwerken. Kort en bondig uitleggen en bewijzen dat het zo is. Let hierbij op dat je concreet bent en laat zien dat je specifiek past bij deze functie en dit bedrijf. Wissel af, geef een pakkend voorbeeld. Nu is het tijd om kritisch te worden. Er zijn een paar regels:

* Je sollicitatiebrief moet op een A4'tje passen
* Je mag geen stukken letterlijk van de vacature tekst overnemen
* Begin niet elke zin met 'Ik'
* Je moet je brief richten aan de juiste persoon

Schrap, wees origineel en ga op onderzoek uit! Lees de sollicitatiebrief na om te zien of al je doelen nog wel worden behaald. Lees je eerste alinea en stel je voor dat je een recruiter bent die zijn 120ste brief leest voor een dezelfde functie. Is de zin helder? Concreet? Saai? Als jij al merkt dat je afknapt, dan is dat een slecht teken. Vermijd algemeenheden en maak het persoonlijk. 

Neem, nog steeds met de recruiter-bril op, de hele brief door. Hoe komt de schrijver over? Origineel? Netjes? Enthousiast? Ambitieus? Op de hoogte? Getalenteerd? Laat dit ook een ander doen, liefst een loopbaancoach. Zoek gericht op zaken die je wilt verbeteren, zoals de lay-out en een enthousiastere afsluiting. Kijk eens aan, komen die 101 tips toch nog van pas!