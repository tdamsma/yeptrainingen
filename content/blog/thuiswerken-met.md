---
title: Thuiswerken, mét
img: thuiswerken-met-1.jpg
alt: baby naast laptop
date: 2016-03-08
intro: Marijn ontdekt het thuiswerken met een baby. Ze deelt haar ervaringen, en die zijn positief.
credits: Images Marijn Damsma Author Marijn Damsma
tags: 
  - thuiswerken
  - kinderen
categories:
 - Effectiviteit
english-version:
---

De afgelopen maanden is Marijn 'on the job' een nieuwe vaardigheid aan het leren. Ze noemt het: Thuiswerken, mét. In dit blogbericht deelt ze haar ervaringen! 

Thuiswerken mét. Thuiswerken met een baby. Tijdens mijn zwangerschap had ik al meerdere berichten gelezen die stuk voor stuk niet erg hoopgevend waren ten aanzien van je professionele effectiviteit. Bijvoorbeeld: Thuiswerken: hoe combineer je zorg en werk? en Thuiswerken is het grootste bedrog ever Maar toch blijft het voor mij de komende tijd een feit. Ik vind 2 dagen opvang genoeg voor mijn kleine meid, en ik wil toch ca. 30 uur blijven werken. En bovendien ben ik zo'n enthousiaste time-manager, ik vind het ook gewoon een interessante uitdaging! Nu heb ik de afgelopen maanden al wat geëxperimenteerd. En ik heb ontdekt dat ik echt efficient kan werken én van het moederschap kan genieten door:  

* Op te staan voor de baby wakker wordt voor een relaxte start van de dag en alvast een eerste klusje.
* Wat verder vooruit te werken, zodat het niet erg is als er wat tussendoor komt - en dus ook de deadlines wat ruimer stellen.
* Eén klus tegelijk aan te pakken en helemaal af te ronden voordat ik met een volgende werkklus aan de gang ga, om overzicht te bewaren.
* Kortere taken op mijn lijstje zetten, in hapklare brokken van zeg 20 minuten.
* Meer mailen, minder bellen. Zo is alles terug te vinden en heeft niemand last van plotselinge babykreetjes op de achtergrond.
* Beginnen met de belangrijkste zaken, want er kan zomaar een einde komen aan de productiviteit.
* Gedeelde agenda met mijn man, zodat we goed van elkaar weten wie wanneer flexibel is en wanneer er ingesprongen moet worden.
* De baby in de buurt te houden terwijl ik aan het werk ben, dan houdt ze het veel langer vol om zelf te spelen. Wipstoel, box op wielen, draagzak en sinds kort Bumbo op mijn bureau zijn favorieten!
* De dagen dat er opvang is en het middagslaapje goed benutten. Relaxen kan wel met baby.
* Eén dag in de week helemaal geen werkklusjes. Babydag! Om uitgebreid te wandelen en in alle rust van de mini-ontwikkelingetjes te genieten.
* Nieuwe klussen die me te veel worden niet aan nemen of doorzetten naar een collega.
* En ook een 'flexibele schil' van oppassen om me heen verzamelen: gastouder, oma's, en zo veel mogelijk lieve oppasmeisjes uit de buurt die wel even een rondje willen gaan wandelen. Voor die laatste categorie heb ik nog een vacature open staan :)

Thuiswerken, mét. Je zou het ook time-management voor gevorderden kunnen noemen. Even veel willen doen met minder tijd. Even zorgvuldig blijven werken terwijl er meer afleiding (en meer troep) is (die altijd urgent lijkt). En daarbij het gebrek aan controle: ik weet steeds niet hoe lang ik aan één stuk kan werken, omdat ik nooit zeker weet hoe lang ons schatje zelf kan spelen of slapen (of wanneer ze ziek wordt, of hoe lang de oppas het vol houdt..). Als ik alles op me af laat komen en het aanpak zoals voorheen, voel ik me enorm gehaast, vergeet ik dingen, heb ik pas om 16:00 'tijd' om een glas drinken voor mezelf in te schenken en werk ik vaak 's avonds nog tot laat door. Op die tour bouwt zich binnen een week een stress op die het genieten van zowel de werk- als moederdingetjes in de weg staat. Maar met bovenstaande aanpassingen en oplossingen is alles nu behoorlijk onder controle en kan ik zeggen dat mijn leven erg verrijkt is!

![Thuiswerken](./thuiswerken-met-2.png) Ik ben nu ruim een maand mijn nieuwe vaardigheid in de praktijk aan het brengen en tot zover bevalt het me goed!