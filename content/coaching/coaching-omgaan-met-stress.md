---
title: Omgaan met stress
img: coaching-omgaan-met-stress-1.jpg
alt: 2 vrouwen in een coaching gesprek
---

> "Ik ben constant to do’s aan het afwerken, voel me vaak gestresst en ervaar steeds minder van het plezier dat ik had toen ik ooit met dit werk begon” 

Het tijdig serieus nemen van stress is van groot belang om structurele roofbouw te voorkomen. Maar dit coachingstraject gaat veel verder dan het verminderen van stress, het is een kans om jezelf beter te leren kennen en daarvan de rest van je leven te profiteren.

Heb je het gevoel dat je in een te hoge versnelling doorrent of je accu bijna leeg is? Voel je (te) veel verantwoordelijkheid? Of herken je gevoelens van cynisme of prikkelbaarheid? Dat kunnen tekenen zijn van ongezonde stress. Een beetje stress van tijd tot tijd is overkomelijk, maar te veel stress is iets om serieus te nemen. Hoe eerder je dat doet, hoe makkelijker het is om de stress te verminderen én direct aan te grijpen als aanleiding om heel veel over jezelf te leren.

## Wat veroorzaakt de stress?

Het is belangrijk om (lichamelijke) signalen van overbelasting te herkennen en te onderzoeken wat de oorzaak is van deze stress. Soms is de stress gelinkt aan een concrete situatie, maar vaak liggen er dieperliggende patronen aan ten grondslag. Zo kan tijdens de coaching ineens blijken dat iemand faalangst heeft of in heel veel situaties denkt: ”Als ik dit eerst eventjes afmaak, dan kan ik straks ontspannen.” Zodra het taakje af is, dient zich de volgende taak alweer aan. Je kunt je wel voorstellen dat als iemand dit telkens denkt, dat het moment van ontspanning er nooit van komt. Iedereen heeft zijn eigen patronen en het herkennen is van cruciaal belang om andere keuzen te maken.

## Wat geeft jou energie?

In de coaching is het minstens net zo belangrijk om stil te staan bij de vraag wat jou energie geeft. Wat zijn momenten in het werk waar je veel voldoening uit haalt? Wanneer heb je het gevoel dat je op je plek bent? En als je op die vragen geen antwoord hebt, dan is dat een mooi startpunt voor verder onderzoek. Bijvoorbeeld naar jouw drijfveren en talenten en hoe die zich verhouden tot je huidige functie.

Kortom: wil je beter worden in de omgang met stress, dan is dit coachingstraject voor jou een kans om jezelf beter te leren kennen. Zodat je niet alleen op korte termijn meer ruimte kunt maken voor ontspannenheid, maar voor de rest van je leven weet wat je te doen hebt in periode waarin je voelt dat de druk hoog op loopt.

Zie je het zitten om met dit onderwerp in groepsverband aan de slag te gaan en je door anderen te laten inspireren dan kan dat ook.

![afbeelding wolken](./coaching-omgaan-met-stress-2.jpeg)
